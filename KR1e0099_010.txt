# -*- mode: mandoku-view -*-
#+TITLE: 春秋平義
#+DATE: 2015-09-23 09:40:32
#+PROPERTY: JUAN 10
<pb:KR1e0099_WYG_010-1a>¶
欽定四庫全書¶
　春秋平義卷十　　　　　　秀水俞汝言撰¶
　　昭公(名稠襄公之子母齊歸夫人孟子在位二十/五年在外七年凡三十二年諡法威儀恭明)¶
　　　(曰/昭)¶
元年春王正月公即位¶
叔孫豹會晉趙武楚公子圍齊國弱宋向戌衛齊惡陳¶
公子招蔡公孫歸生鄭罕虎許人曹人于虢(鄭地弱公/作酌齊惡)¶
　(作石惡罕作軒/虢作漷穀作郭)¶
<pb:KR1e0099_WYG_010-1b>¶
　此會乃楚公子圍帥諸侯之大夫尋宋之盟也經先¶
　趙武所以抑楚而存中國也宋之盟齊人不盟今齊¶
　又從楚矣中國㣲弱可知也(髙氏/集註)¶
三月取鄆(公作/運)¶
　此伐莒取鄆也言伐莒疑于討莒亂直取鄆爾(野/編)¶
夏秦伯之弟鍼出奔晉¶
六月丁巳邾子華卒(悼公卒莊/公穿立)¶
夏荀吳帥師敗狄于大鹵(公作太/原晉地)¶
<pb:KR1e0099_WYG_010-2a>¶
　此戰也毁車崇卒變古戰法之始(孔/義)¶
秋莒去疾自齊入于莒(去疾是為/著丘公)¶
　前言齊無知弑其君後言小白入于齊前言莒人弑¶
　其君後言去疾入于莒則不與弑之詞也前言衛侯¶
　入于夷儀後言衛寗喜弑其君前言齊陽生入于齊¶
　後言齊陳乞弑其君與弑之詞也故曰屬辭比事春¶
　秋教也(陳氏/後傳)¶
莒展輿出奔吳(公穀無/輿字)¶
<pb:KR1e0099_WYG_010-2b>¶
叔弓帥師疆鄆田¶
　疆者正其界用師者備莒因莒亂也(孔/義)¶
塟邾悼公(未四月/而塟)¶
冬十有一月己酉楚子麇卒楚公子比出奔晉(麇公穀/作卷郟)¶
　(敖卒/靈立)¶
　或曰以申之會為中國諱也則弑賊不討如成宋亂¶
　宋灾故聖人皆明著其罪而又何以諱為也竊以列¶
　國冊書皆承其赴謂聖人因魯史舊文其說為長不¶
<pb:KR1e0099_WYG_010-3a>¶
　必更鑿也(孔/義)書之為十三年乾谿之事起也(補程/傳)公¶
　子圍為麇之叔父而專楚國之政不臣之跡彰彰在¶
　人耳目故推其疑而以為弑君是實非弑也經亦書¶
　其實耳然則比何以出奔葢麇之死圍因廢其子而¶
　自立比長次圍既不能制又恐見忌故出奔也(畧/記)郝¶
　敬曰讀春秋而後知聖人不得已也亂臣賊子滔天¶
　之惡必致慎致詳然後直之稍涉微曖則委蛇含容¶
　寧從其疑至諸傳所書非禮猥瑣之事一切不書誠¶
<pb:KR1e0099_WYG_010-3b>¶
　不忍盡言伏讀而歎聖人天地之心博大寛仁之至¶
　也¶
二年春晉侯使韓起來聘¶
夏叔弓如晉¶
秋鄭殺其大夫公孫黒¶
冬公如晉至河乃復季孫宿如晉¶
　辭公而受季孫(野/編)郭氏曰公如晉弔少姜之役晉以¶
　非伉儷辭在晉未為失禮見公之妄動自取屈辱也¶
<pb:KR1e0099_WYG_010-4a>¶
　公既返遣宿將命以終其事亦禮之常公穀妄生意¶
　見非春秋之意按晉之拒公始于十三年此時初立¶
　固未有間之也(畧/記)¶
三年春王正月丁未滕子原卒(原公作泉成公/卒悼公寧立)¶
夏叔弓如滕五月塟滕成公(滕始/書塟)¶
　卿共小國之塟過厚杜氏謂塟襄公滕子來會故魯¶
　厚報之(補程/傳)¶
秋小邾子來朝¶
<pb:KR1e0099_WYG_010-4b>¶
八月大雩¶
冬大雨雹¶
北燕伯款出奔齊¶
　簡公多嬖寵欲去諸大夫而立其寵人燕大夫比以¶
　殺公之外嬖公懼奔齊(孔/義)¶
四年春王正月大雨雹(公穀/作雪)¶
夏楚子蔡侯陳侯鄭伯許男徐子滕子頓子胡子沈子¶
小邾子宋世子佐淮夷會于申(楚子專會諸/侯始此楚地)¶
<pb:KR1e0099_WYG_010-5a>¶
　申之會晉之從諸侯齊魯曹衛皆弗與而淮夷與焉¶
　是夷之令也無與諸夏事也(野/編)楚圍求諸侯於晉大¶
　國若齊秦次國如魯衛小國若曹邾皆不能致宋太¶
　子後至則東諸侯終未肯以事晉者事楚也雖其臣¶
　舉六王二公之事其君用齊桓而諸侯己知其不濟¶
　宋鄭大夫亦幸其不能為吾患也則雖侈然一時亦¶
　何能為哉(屬/辭)¶
楚人執徐子¶
<pb:KR1e0099_WYG_010-5b>¶
　徐既世事楚而又服于吳徐子又吳出也故楚人執¶
　之(孔/義)¶
秋七月楚子蔡侯陳侯許男頓子胡子沈子淮夷伐吳¶
　楚圍之暴不北犯中原東伐吳其猶憶虢之會乎前¶
　後凡三伐跳躑之勢盡于東嚮莫善于鬬吳楚(野/編)申¶
　之會楚不能致魯衛曹薛邾杞至伐吳則中國諸侯¶
　皆去惟屬楚者從亦可以觀人心矣(孔/義)黄正憲曰楚¶
　之與抗者晉所畏者惟吳今晉既已通好則思為拒¶
<pb:KR1e0099_WYG_010-6a>¶
　吳之計而拒吳之計先于絶中國之通吳者淮夷居¶
　魯之間淮夷合則中國通吳之道絶宋鄭諸國合則¶
　楚入中國之路通(辨/義)王氏曰東遷之後天子受制于¶
　諸侯文公之後諸侯受制于大夫申之會中國後天¶
　子制于楚人故序楚子于諸侯之上(通/説)¶
執齊慶封殺之¶
　慶封以襄二十八年奔魯齊讓而又奔吳吳與朱方¶
　居之不曰楚執不與楚以討齊慶封也猶曰諸侯執¶
<pb:KR1e0099_WYG_010-6b>¶
　之焉耳(孔/義)亦義殺也何以不曰殺齊慶封如殺陳夏¶
　徵舒例曰夫使官為討捕是殺賊也以賊殺賊則相¶
　殺而已矣(野/編)¶
遂滅賴¶
　弃疾城賴也(野/編)賴葢依違吳楚之間者也(孔/義)黄震曰¶
　晉主夏盟所以抗楚也楚日以強而晉通吳于會正¶
　結之以抗楚也自宋向戍謀弭兵合晉楚之成宋之¶
　盟楚已先晉虢之盟楚用舊書至今申之會晉遂不¶
<pb:KR1e0099_WYG_010-7a>¶
　敢復出而盡遜之楚矣皆宋之盟啟之也楚昔之所¶
　仇者在晉今晉既遜之為盟主則所求者吳耳故一¶
　出而執徐子者以徐為吳之出也伐吳而殺慶封以¶
　慶封吳所封也而又滅賴亦以示威于吳也春秋之¶
　有伯主正以楚之害中國今反遜楚為中國伯主此¶
　莫大之變也¶
九月取鄫¶
　鄫葢至此始滅(野/編)内凡云取者皆滅也襄六年經明¶
<pb:KR1e0099_WYG_010-7b>¶
　書莒人滅鄫以是夷其社稷而廢其宗廟鄫之役固¶
　不可得而考必非附庸乎晉也(或/問)¶
冬十有二月乙卯叔孫豹卒(穆/子)¶
五年春王正月舎中軍¶
　此中分魯也于是舎三從二季孫有其一孟氏叔氏¶
　有其一以二當一明季之富也始貢于公民莫在公¶
　而乾侯事起矣(野/編)名雖舎實增之也(戴/溪)舎中軍毁三¶
　而為四也不曰作四軍而曰舎中軍葢中軍既舍則¶
<pb:KR1e0099_WYG_010-8a>¶
　勢不得不二不得不二則不得不四以今之舎叅昔¶
　之作季孫之罪著矣(簡端/録)四分公室季氏擇二仲孫¶
　叔孫各一而叔氏無與焉時魯卿之有軍者意如也¶
　與世叔要結也彼叔氏之父安得一軍而並之哉(或/問)¶
楚殺其大夫屈申¶
　以為二於吳也(孔/義)¶
公如晉¶
　昭公如晉者七見止者一及河五惟此年善往返而¶
<pb:KR1e0099_WYG_010-8b>¶
　以莒人之訴幾不免辱(孔/義)¶
夏莒牟夷以牟婁及防兹來奔¶
　牟夷莒大夫以地叛雖賤而書名重地也牟婁本紀¶
　邑隠四年為莒所取防兹莒二邑名襄二十一年公¶
　如晉季氏納邾庶其今公如晉季氏又納牟夷庻其¶
　牟夷邾莒之盜季孫宿魯之盜也以盜納盜又何怪¶
　焉(孔/義)¶
秋七月公至自晉¶
<pb:KR1e0099_WYG_010-9a>¶
戊辰叔弓帥師敗莒師于蚡泉(蚡公作濆穀/作賁魯地)¶
秦伯卒(景公卒子/哀公立)¶
冬楚子蔡侯陳侯許男頓子沈子徐人越人伐吳(越始/見經)¶
　吳楚徐越夷也蔡陳許頓沈變于夷者也夷自相伐¶
　無與諸夏事也故子楚而人徐越所惡于夷者為滑¶
　夏也(野/編)自合晉楚之成諸侯不為晉伐楚而嘗為楚¶
　伐吳未見兵之可弭徒為夷狄役耳(日/抄)陳氏後傳通¶
　吳以制楚者晉謀之失也通越以制吳者楚謀之失¶
<pb:KR1e0099_WYG_010-9b>¶
　也(孔/義)此為楚通越制吳之始¶
六年春王正月杞伯益姑卒(文公卒/平公立)¶
塟秦景公(秦始/書塟)¶
　秦入春秋至此始書塟(日/抄)¶
夏季孫宿如晉¶
　納牟夷叛邑自結于伯國而免討也(孔/義)¶
塟杞文公¶
宋華合比出奔衛¶
<pb:KR1e0099_WYG_010-10a>¶
　宋公以伊戾而殺世子痤以柳而逐合比父子君臣¶
　皆刑人敗之可畏也夫(孔/義)¶
秋九月大雩¶
楚薳罷帥師伐吳¶
　楚䖍三伐吳而終不得志(孔/義)¶
冬叔弓如楚¶
　四年公不會申將朝楚故以叔弓先之也(孔/義)¶
齊侯伐北燕¶
<pb:KR1e0099_WYG_010-10b>¶
　將納簡公也受賂而還故止書伐(孔/義)¶
七年春王正月暨齊平¶
　燕暨齊平也(野/編)齊將以正燕而納女及賂反求平焉¶
　書曰暨齊平所以病齊也齊魯未嘗不平而何為平¶
　乎(蘓/氏)魯暨齊平也襄二十四年我侵齊二十五年齊¶
　伐我齊魯之好遂絶是時齊將納燕伯恐魯之議其¶
　後也左傳暨齊平齊求之也　暨齊平正文及齊平¶
　及鄭平相似而下文又有叔孫婼如齊盟正與叔還¶
<pb:KR1e0099_WYG_010-11a>¶
　盟之事相類且左氏謂齊求之也正解齊魯之平癸¶
　巳以下方終齊燕之事(辨/義)¶
三月公如楚¶
叔孫婼如齊涖盟(婼公/作舎)¶
夏四月甲辰朔日有食之¶
秋八月戊辰衞侯惡卒(襄公卒子/靈公元立)¶
九月公至自楚¶
　自如楚七越月矣(孔/義)¶
<pb:KR1e0099_WYG_010-11b>¶
冬十有一月癸未季孫宿卒(武子子悼/子不見經)¶
十有二月癸亥𦵏衞襄公¶
八年春陳侯之弟招殺陳世子偃師¶
夏四月辛丑陳侯溺卒(哀公卒是年楚滅陳十/三年復封陳惠公吴立)¶
　陳侯于留有欲立之意于偃師無欲殺之心招逆其¶
　邪志而成之陳侯葢不勝其大恚也(孔/義)¶
叔弓如晉¶
　賀虒祁也　楚成章華之臺則朝之晉成虒祁之臺¶
<pb:KR1e0099_WYG_010-12a>¶
　則朝之公自此亦有臺沼之樂矣郎囿所自築也(畧/記)¶
楚人執陳行人干徵師殺之¶
陳公子畱出奔鄭¶
　偃師曰世子畱曰公子别嫡庶也(高/閌)¶
秋蒐于紅(書蒐/始此)¶
　蒐狩不書違禮必書桓莊之狩必言公昭定之蒐不¶
　言公事在三家師乗非復公有矣(孔/義)桓莊之時皆稱¶
　公者公志也昭定之時不書公者非公志也論其書¶
<pb:KR1e0099_WYG_010-12b>¶
　法不無㣲意耳若畧而不書是則刻求之過也(或/問)¶
陳人殺其大夫公子過¶
　殺世子二人同事也招歸罪于過而殺之(孔/義)¶
大雩¶
冬十月壬午楚師滅陳執陳公子招放之于越殺陳孔¶
奐(公作/瑗)¶
　殺陳世子偃師者招也陳侯之弟也欲易世子立公¶
　子留者陳侯溺也過也奐也從之者也干徵師行人¶
<pb:KR1e0099_WYG_010-13a>¶
　而已家禍移之國招實為之而獨生乎刑之失平楚¶
　靈之為固無足道也(野/編)¶
塟陳哀公¶
　黎氏曰與莊公四年齊侯𦵏紀伯姬同(辨/義)¶
九年春叔弓會楚子于陳¶
　每楚入犯我輙往會之(野/編)¶
許遷于夷¶
　楚遷之也夷一名城父本陳地滅陳故遷許于此(孔/義)¶
<pb:KR1e0099_WYG_010-13b>¶
夏四月陳灾(公穀/作火)¶
　閔陳而存之也塟陳哀公亦當爾耳(野/編)¶
秋仲孫貜如齊¶
　自叔老聘齊至此二十年(杜/註)¶
冬築郎囿¶
十年春王正月¶
夏齊欒施來奔(子雅/之子)¶
　齊欒施高疆皆嗜酒而惡陳氏鮑氏陳鮑及其醉而¶
<pb:KR1e0099_WYG_010-14a>¶
　攻之不勝遂來奔高疆不書非卿也(蘇/氏)¶
秋七月季孫意如叔弓仲孫貜帥師伐莒(武子孫/平子)¶
戊子晉侯彪卒(平公卒子/昭公夷立)¶
九月叔孫婼如晉塟晉平公(婼公作舎/三月而塟)¶
十有二月甲子宋公成卒(成公作戍平公/卒子元公佐立)¶
　無冬闕文(杜/預)¶
十有一年春王二月叔弓如宋塟宋平公(二月公作正/月三月而塟)¶
夏四月丁巳楚子䖍誘蔡侯般殺之于申楚公子棄疾¶
<pb:KR1e0099_WYG_010-14b>¶
圍蔡(䖍穀或/作乾)¶
　楚子䖍何以書不信也不信以幸雖得千乘之國不¶
　為也雖討捕弑父賊寧佚賊也(野/編)以棄疾圍蔡繼之¶
　楚䖍誘般之下見楚欲滅蔡非討賊耳(孔/義)¶
五月甲申夫人歸氏薨(昭公母敬歸之/娣襄公妾也)¶
大蒐于比蒲(魯/地)¶
　䘮不廢蒐非禮¶
仲孫貜會邾子盟于祲祥(公作/侵羊)¶
<pb:KR1e0099_WYG_010-15a>¶
　高氏曰始也盟蔑盟趡皆魯君也自是皆大夫與盟¶
　矣(孔/義)¶
秋季孫意如會晉韓起齊國弱宋華亥衞北宫佗鄭罕¶
虎曹人杞人于厥憖(意公作隱厥/憖公作屈銀)¶
　謀救蔡也晉人使狐父請蔡于楚弗許而止此韓起¶
　之罪也(孔/義)會于厥憖天下同患楚矣(野/編)¶
九月己亥塟我小君齊歸¶
冬十有一月丁酉楚師滅蔡執蔡世子有以歸用之(有/穀)¶
<pb:KR1e0099_WYG_010-15b>¶
　(作/友)¶
　父為人誘殺應無降理子死于父可以為子矣故曰¶
　世子有也(野/編)春秋書滅國未有如此其暴者書誘書¶
　殺書圍書執書用聖人傷中國之㣲而戎狄之暴也¶
　(孔/義)¶
十有二年春齊高偃帥師納北燕伯于陽(燕/地)¶
　款播越在外十年矣藉齊之力僅能納于别邑葢為¶
　強臣所拒也不名者諸侯失國諸侯納之正也不以¶
<pb:KR1e0099_WYG_010-16a>¶
　高偃挈燕伯也(孔/義)¶
三月壬申鄭伯嘉卒(簡公卒子/定公寧立)¶
夏宋公使華定來聘¶
公如晉至河乃復¶
　季孫氏使不得遂乎晉也(穀/梁)¶
五月塟鄭簡公(三月/而塟)¶
楚殺其大夫成熊(公作然/穀作虎)¶
秋七月¶
<pb:KR1e0099_WYG_010-16b>¶
冬十月公子憖出奔齊(憖公/作整)¶
　憖何以出南蒯請以費為公臣以憖更季孫事泄而¶
　出也(野/編)此則季氏之仇而魯忠臣矣(權/衡)¶
楚子伐徐¶
　楚雖執徐子而徐終不服楚徐雖同楚伐吳而吳終¶
　厚徐僖公以來勢重在楚徐不能舎楚而事齊昭公¶
　以來勢重在吳徐不能舎吳而事楚也(列國/論)¶
晉伐鮮虞¶
<pb:KR1e0099_WYG_010-17a>¶
　曰晉狄之也曷為狄晉陳蔡方亂晉師不出已矣而¶
　惟狄之求是狄而已矣(野/編)屬辭文十年秦伐晉成三¶
　年鄭伐許楚合諸侯于申伐吳滅陳誘蔡侯般殺之¶
　滅蔡而晉人方以詐滅肥伐鮮虞甘心于羣狄故伐¶
　鮮虞稱國責其棄中國于楚非復諸侯之盟主也葢¶
　狄秦則諸侯之從楚者絶意于中國矣狄鄭則諸侯¶
　之反覆乎晉楚之間者不足賴矣至于狄晉則天下¶
　諸侯皆楚之從而晉之為盟主也末矣此春秋所以¶
<pb:KR1e0099_WYG_010-17b>¶
　治在夷狄也　以為逺者有不可得而詳也事之小¶
　者亦然皆非所以為褒貶輕重也以晉伐鮮虞而書¶
　之則荀吳帥師伐鮮虞何以不救之也(或/問)居仁曰夫¶
　事有大小則地有詳畧晉伐鮮虞其事則闗乎天下¶
　故書晉畧辭也書楚書吳皆畧之之辭爾¶
十有三年春叔弓帥師圍費¶
　家臣以邑叛不書叛書大夫圍則邑叛可知矣克之¶
　不書非他國邑也(孔/義)¶
<pb:KR1e0099_WYG_010-18a>¶
夏四月楚公子比自晉歸于楚弑其君䖍于乾谿(穀作/溪楚)¶
　(地/)¶
　比入楚而䖍在乾谿以䖍由比死原起書弑然比若¶
　為稱公子明乎未君也嗚呼己受天下惡名而人收¶
　其利見利而動者亦知懼哉(野/編)弑䖍繇衆亂而所恃¶
　為主者棄疾也何以歸獄于比曰比已立也䖍兄也¶
　比弟也䖍君楚國比自外歸為君而䖍死不曰弑可¶
　乎(孔/義)¶
<pb:KR1e0099_WYG_010-18b>¶
楚公子棄疾殺公子比(殺公/作弑)¶
　䖍之縊非比令也而比實逼之故曰比弑比之自殺¶
　非棄疾令也而棄疾惴之故曰棄疾殺䖍君也比臣¶
　也下殺上曰弑比棄疾皆公子兩下相殺曰殺(簡端/錄)¶
秋公會劉子晉侯齊侯宋公衞侯鄭伯曹伯莒子邾子¶
滕子薛伯杞伯小邾子于平丘¶
八月甲戌同盟于平丘¶
　晉自城杞之役于今十六年不得齊自雞澤之盟于今¶
<pb:KR1e0099_WYG_010-19a>¶
　四十二年不勤王是盟也晉昭公欲修文襄之業納諸¶
　侯以承天王且服齊也(鄭/樵)止齋曰晉之合諸侯止此¶
公不與盟¶
　黒壤之曲全在魯故諱而不書沙隨平丘之曲雖在¶
　晉然沙隨以僑如之譛魯實無罪平丘以邾莒之訴¶
　魯亦不能無責故不見公與公不與亦小不同也(李/氏)¶
晉人執季孫意如以歸¶
公至自會¶
<pb:KR1e0099_WYG_010-19b>¶
蔡侯廬歸于蔡陳侯吳歸于陳(廬隠太子有之子/吴悼太子之子)¶
　厥憖之會為楚䖍所厭平丘盛矣會者十有三國革¶
　車四千乗天子之老元戎十乗受邾莒之訴治魯君¶
　臣大邦畏其力小邦懐其徳方城之外若蔡若陳棄¶
　疾因之以敝䖍安知晉不因之以敝楚固能使楚封¶
　而復之非楚歸兩侯平丘之功也抑亦可以為伯矣¶
　　蔡侯廬歸于蔡陳侯吳歸于陳此之謂序績(野/編)陳¶
　蔡之復雖楚復之實晉之力晉乗楚亂而合諸侯于¶
<pb:KR1e0099_WYG_010-20a>¶
　平丘故懼而復陳蔡陳蔡之廟復血食者晉也(木/訥)¶
冬十月塟蔡靈公¶
　蔡滅五年今廬復國故靈公始得塟(日/抄)¶
公如晉至河乃復¶
吳滅州來(楚/邑)¶
　間楚之亂也(野/編)¶
十有四年春意如至自晉¶
三月曹伯滕卒(武公卒子/平公頃立)¶
<pb:KR1e0099_WYG_010-20b>¶
夏四月¶
秋塟曹武公¶
八月莒子去疾卒(著丘公卒子郊公立是年奔齊/著丘公之弟庚輿立是為共公)¶
　春秋于莒卒惟此一書(孔/義)¶
冬莒殺其公子意恢¶
十有五年春王正月吳子夷末卒(末公作昧/子僚立)¶
二月癸酉有事于武宫籥入叔弓卒去樂卒事¶
夏蔡朝吳出奔鄭(朝公作昭/無出字)¶
<pb:KR1e0099_WYG_010-21a>¶
　朝吳為蔡忠臣楚之䜛人費無極害其寵也(孔/義)¶
六月丁巳朔日有食之(推厯當為五/月丁巳朔)¶
秋晉荀吳帥師伐鮮虞¶
冬公如晉¶
　平丘之會故也(孔/義)¶
十有六年春齊侯伐徐¶
　晉伯既衰齊侯始欲争伯徐楚之與國也(孔/義)楚欲閉¶
　吳而徐通之則楚師集于徐齊欲通吳而楚執徐以¶
<pb:KR1e0099_WYG_010-21b>¶
　斷之則齊師亦集于徐吳與中國非徐莫往來也久¶
　而滅徐勢所必然(列國/論)¶
楚子誘戎蠻子殺之(蠻公作曼/戎蠻子嘉)¶
　楚子之誘一也或名或不名何也夷狄相殘畧之也¶
　(孔/義)¶
夏公至自晉¶
　踰三時而始返諱不書止公考其時則事著矣(孔/義)¶
秋八月己亥晉侯夷卒(昭公卒子頃/公去疾立)¶
<pb:KR1e0099_WYG_010-22a>¶
　平丘一會足以殿伯功也五伯備矣(野/編)¶
九月大雩¶
季孫意如如晉¶
冬十月塟晉昭公(三月而/塟速)¶
十有七年春小邾子來朝¶
夏六月甲戌朔日有食之(推厯當為九/月甲戌朔)¶
秋邾子來朝¶
　自襄七年朝魯于是復至(孔/義)¶
<pb:KR1e0099_WYG_010-22b>¶
八月晉荀吳帥師滅陸渾之戎(陸公作賁公/穀無之字)¶
　以其睦于楚也自是凡滅稱大夫矣滅不書大夫者¶
　吳也(孔/義)按用師郊圻之側使警戎備不虞震驚王室¶
　乎晉之不恭孰大于是¶
冬有星孛于大辰¶
　大辰心也心為天王前星太子後星庶子後五年景¶
　王崩劉單立王猛為東王尹召立子朝為西王(野/編)¶
楚人及吳戰于長岸(楚/邑)¶
<pb:KR1e0099_WYG_010-23a>¶
　吳屢受楚兵襄二十五年吳雖伐楚門于巢卒兵亦¶
　未必至楚也至是始入楚境自後楚日削吴日張矣¶
　(木/訥)¶
十有八年春王三月曹伯須卒(平公卒子/悼公午立)¶
夏五月壬午宋衞陳鄭灾¶
　灾而加異四國同日(野/編)¶
六月邾人入鄅¶
　鄅妘姓小國¶
<pb:KR1e0099_WYG_010-23b>¶
秋塟曹平公¶
冬許遷于白羽¶
　自葉遷也楚遷之而以自遷為文者許畏鄭而樂遷¶
　也(孔/義)¶
十有九年春宋公伐邾¶
　為鄅故伐之元公舉事近正(野/編)鄅夫人宋向戌之女¶
　也(孔/義)¶
五月戊辰許世子止弑其君買¶
<pb:KR1e0099_WYG_010-24a>¶
　親有疾召醫而弗擇進藥而弗甞也謂之不孝况自¶
　為之藥乎飲止藥而死是死于藥也非止而誰雖然¶
　止悔而奔以死非不孝子也而不知重其親不知重¶
　其親無父之漸于是乎在故春秋謹之(簡端/録)¶
己卯地震¶
　經書地震者五昭公之世再見(孔/義)¶
秋齊高發帥師伐莒¶
　時郊公在齊庚輿不事齊故也(孔/義)¶
<pb:KR1e0099_WYG_010-24b>¶
冬塟許悼公¶
　弑而塟者尚多有之未必赦止(野/編)¶
二十年春王正月¶
夏曹公孫會自□出奔宋(□穀作夣/□曹邑)¶
　會子臧之子也(公/羊)公孫也自其邑出也(野/編)¶
秋盜殺衞侯之兄縶(公穀作/輙公孟)¶
　以衞侯之母兄而盜得殺之無政刑矣(孔/義)責在衞而¶
　不在盜則盜不必名左氏謂求名而不得未聞殺人¶
<pb:KR1e0099_WYG_010-25a>¶
　犯上以求名者(木/訥)以周事子而歸死于公孟此宗魯¶
　所欲求之名也而卒以盜稱故曰求名不得(邵/寶)¶
冬十月宋華亥向寧華定出奔陳(寧公/作寗)¶
　宋惟有華向爾安得有公今何以偕出也攷之宋元¶
　公為魯如晉卒于曲棘葢憤強臣而強主威者三卿¶
　連彚可謂衆矣然主權禾移不可為衆也天下諸侯¶
　有如是君者死亡之憂吾知免矣景如是君陳氏何¶
　以有齊頃如是君趙氏何以有晉傳謂元公無信而¶
<pb:KR1e0099_WYG_010-25b>¶
　多私厚誣賢者(野/編)君子違不適讐國陳宋之讐也三¶
　大夫往奔是欲依陳以為亂也(私/考)¶
十有一月辛卯蔡侯廬卒(左作盧平公/卒子朱立)¶
二十有一年春王三月塟蔡平公¶
夏晉侯使士鞅來聘(書聘/止此)¶
宋華亥向寧華定自陳入于宋南里以叛(公作/畔)¶
　凡叛有入于戚蕭晉陳朝歌者皆不繋之國其所食¶
　私邑也若南里則宋國城内里名故繫之宋亦見叛¶
<pb:KR1e0099_WYG_010-26a>¶
　臣逼脅其君之甚也(胡/傳)¶
秋七月壬午朔日有食之¶
八月乙亥叔輒卒(輒公作痤/叔弓子)¶
冬蔡侯朱出奔楚(朱穀作東悼/公東國立)¶
　費無極令蔡人逐之也(孔/義)¶
公如晉至河乃復¶
二十有二年春齊侯伐莒¶
　自是莒服于齊矣(孔/義)¶
<pb:KR1e0099_WYG_010-26b>¶
宋華亥向寧華定自宋南里出奔楚¶
　三叛入犯國門出適仇國天下之大惡也傳曰宋公¶
　惡華向即如傳言宋公知所惡矣(野/編)¶
大蒐于昌間(公作/安)¶
夏四月乙丑天王崩(景王崩子/王猛立)¶
六月叔鞅如京師塟景王(如京師/止此)¶
　以天王三月而塟矣(孔/義)¶
王室亂¶
<pb:KR1e0099_WYG_010-27a>¶
　此特書也太子壽之殂也母弟二人猛也匄也匄經¶
　書天王即敬王也庶長有寵者一人王子朝也王崩¶
　子朝争立京師大亂非京師亂王室亂也春秋正本¶
　之書也(野/編)¶
　戴溪曰自入春秋以來周室葢三亂矣其禍皆生于¶
　父子兄弟嫡庶不明惠王寵子帶幾危世子齊威盟¶
　世子于首止而位定襄王復寵帶出居于鄭晉文公¶
　納王王室遂定向㣲二伯周室之亂豈减敬之時然¶
<pb:KR1e0099_WYG_010-27b>¶
　則春秋書王室亂者憫周室之㣲弱嘆威文之不復¶
　有也¶
劉子單子以王猛居于皇¶
秋劉子單子以王猛入于王城¶
　以者何能左右之也猛在是矣夫二子者或左之或¶
　右之也王矣曷又名之以别子朝也(野/編)¶
冬十月王子猛卒(是為悼王/弟敬王立)¶
　胡旦曰王子猛者仲尼之變文也若獨書子則為魯¶
<pb:KR1e0099_WYG_010-28a>¶
　公在䘮之文若稱王子則是周王庶子之號若言子¶
　猛乃同子般之名若獨書王則是二王之事不言王¶
　猛又與子朝無别故書王子猛上言王則著周王之號¶
　下言猛乃當繼位之文非王無以定君位非猛無以¶
　明嗣君(通/説)昭之二十有二年景之崩年也猛無所繫¶
　之故曰王子猛卒(野/編)¶
十有二月癸酉朔日有食之¶
二十有三年春王正月叔孫婼如晉(婼公/作舎)¶
<pb:KR1e0099_WYG_010-28b>¶
癸丑叔鞅卒¶
晉人執我行人叔孫婼(公穀/作舎)¶
　武城人取邾師愬于晉晉人來討叔孫婼如晉晉人¶
　執之書執我行人不以其罪也(孔/義)¶
晉人圍郊¶
　郊子朝邑也晉為方伯徒以㣲者帥偏師薄為之援¶
　書晉人圍郊而罪自見矣(孔/義)¶
夏六月蔡侯東國卒于楚(悼公卒弟/昭侯申立)¶
<pb:KR1e0099_WYG_010-29a>¶
　朱也東國也奔于楚卒于楚固是一人傳不足徵¶
秋七月莒子庚輿來奔¶
　虐而國人逐之齊納郊公不書㣲之也(孔/義)¶
戊辰吳敗頓胡沈蔡陳許之師于鷄父(楚/地)胡子髠沈子¶
逞滅獲陳夏齧(父榖作甫逞公作楹榖/作盈夏齧徵舒𤣥孫)¶
　吳伐州來楚帥諸侯之師救之六國先敗楚師遂奔¶
　故不書楚君死曰滅生得曰獲大夫生死皆曰獲此¶
　見吳之強而楚人益弱也(孔/義)鷄父之役夷自相攻無¶
<pb:KR1e0099_WYG_010-29b>¶
　與諸夏事也所惡于夷者為猾夏也(野/編)¶
天王居于狄泉尹氏立王子朝¶
　擁悼立敬者劉卷也不書苐書曰天王居于狄泉夫¶
　定䇿之功人臣所不敢居也居之乃為大罪子朝之¶
　立刺尹氏也(野/編)¶
八月乙未地震¶
冬公如晉至河有疾乃復(河下公榖/有公字)¶
二十有四年春王二月丙戌仲孫貜卒(孟僖/子)¶
<pb:KR1e0099_WYG_010-30a>¶
婼至自晉¶
　婼見執于晉以禮自持不為所屈及意如逐君而面¶
　責之意如有異志而自祈死其魯國之良矣(孔/義)婼不¶
　言叔孫前見也(吕/氏)¶
夏五月乙未朔日有食之¶
秋八月大雩¶
丁酉杞伯郁釐卒(郁公作鬰平公/卒子悼公成立)¶
冬吳滅巢¶
<pb:KR1e0099_WYG_010-30b>¶
　亡郢之始也(野/編)吳將謀楚先滅其與國滅州來滅巢¶
　滅徐滅沈滅頓皆楚之與也(木/訥)¶
塟杞平公¶
二十有五年春叔孫婼如宋¶
夏叔詣會晉趙軮宋樂大心衞北宫喜鄭游吉曹人邾¶
人滕人薛人小邾人于黄父(詣公榖作倪晉地即/黑壤大心公作世心)¶
　謀王室也于是敬王立三年矣越在狄泉僴然西望¶
　曰伯父尚胥顧予而大夫實會猶曰明年將納王故¶
<pb:KR1e0099_WYG_010-31a>¶
　黄父之會春秋無美辭也(野/編)¶
有鸜鵒來巢(鸜又作鴝/公作鸛)¶
　魯故無鸜鵒(野/編)鸜鵒不踰濟而至魯豈非氣自南而¶
　之北之騐哉當此之先楚雖為中國患而齊晉猶足¶
　以抑之自此之後晉伯不競吳楚越皆以南夷迭主¶
　夏盟諸侯事之則知鸜鵒來巢之異不特昭公出奔¶
　之兆而已(張氏/集註)¶
秋七月上辛大雩季辛又雩¶
<pb:KR1e0099_WYG_010-31b>¶
　旱太甚矣(野/編)¶
九月己亥公孫于齊次于陽州(己亥榖作乙/亥陽公作楊)¶
　昭公謀去季氏不克而棄國(日/抄)奔也以為孫爾季孫¶
　意如出君矣或曰東門氏行大事衞之孫寗改立君¶
　季孫皆無之以自孫為文公自取也曰不然凡行大¶
　事者有所求也政自之出久矣又何求乎夫意如之¶
　情可知己齊楚淮夷其三窟也晉之從政者范鞅知¶
　躒亦皆與之既得其政又攝其祭者八年此工于竊¶
<pb:KR1e0099_WYG_010-32a>¶
　國者也事之起也禘于襄公萬者二人其衆萬于季¶
　氏故臧孫郈孫奮其謀子言之矣是可忍也孰不可¶
　忍正指此事葢比之弑也(野/編)¶
齊侯唁公于野井(齊/地)¶
　夫以千乗之君窮來歸我而虚辭慰藉又不于國都¶
　于野井其終也己不待子猶之貨也(野/編)¶
冬十月戊辰叔孫婼卒(昭/子)¶
　昭公在外而特書日以卒表賢也(孔/義)¶
<pb:KR1e0099_WYG_010-32b>¶
十有一月己亥宋公佐卒于曲棘(宋地元公卒子/景公頭曼立)¶
　于鄵善鄭伯也于曲棘善宋公也則魯之故梁丘據¶
　曰宋元公為魯如晉卒于曲棘叔孫昭子求納其君¶
　無疾而死此雖巧言遂為魯事實録矣(野/編)¶
十有二月齊侯取鄆¶
　取之為己有以居公也故取繫于齊(孔/義)¶
二十有六年春王正月塟宋元公(三月/而塟)¶
三月公至自齊居于鄆¶
<pb:KR1e0099_WYG_010-33a>¶
夏公圍成¶
　此圍者齊師公安得有師而曰公圍成畧之也齊不¶
　足道也(野/編)¶
秋公會齊侯莒子邾子杞伯盟于鄟陵¶
　鄟陵之謀魯黄父之謀王室齊晉一道也(野/編)叅盟自¶
　齊桓以來未之有也于是再見晉不復主盟也(孔/義)¶
公至自會居于鄆¶
九月庚申楚子居卒(平卒/昭立)¶
<pb:KR1e0099_WYG_010-33b>¶
冬十月天王入于成周尹氏召伯毛伯以王子朝奔楚¶
　五年而小定朝猶在也經書天王入于成周不言納¶
　之者也傳曰晉知躒趙鞅納王入于成周經書尹氏¶
　召伯毛伯以王子朝奔楚從亂有召伯也傳曰召伯¶
　盈逐王子朝逆王于尸傳如可信則經為疎矣是亂¶
　也實尹氏召毛與劉單為敵不勝而走晉楚皆未勤¶
　師也(野/編)¶
二十有七年春公如齊¶
<pb:KR1e0099_WYG_010-34a>¶
公至自齊居于鄆¶
夏四月吳弑其君僚(僚弑公子光立是為/闔廬諸樊之子也)¶
　吳子光弑僚而稱國何也僚越光而代札是自禍也¶
　故弑不書主名(孔/義)傳載僚事大非人情是時僚數用¶
　兵國人怨之故弑僚而還國于光光之與聞乎弑則¶
　未可知也季札之賢不一問其死欲信浮說而還責¶
　以大逆聖人所不敢且存疑可也(畧/記)¶
楚殺其大夫郤宛(郤公/作郄)¶
<pb:KR1e0099_WYG_010-34b>¶
秋晉士鞅宋樂祈犁衞北宫喜曹人邾人滕人會于扈¶
(外大夫/自為會)¶
　謀魯也鄟陵齊侯親在無若公何扈之諸大夫猶我¶
　大夫也豈有望哉(野/編)¶
冬十月曹伯午卒(悼公卒子/聲公野立)¶
邾快來奔¶
　邾叛臣也賤而書誅季氏也(孔/義)¶
公如齊¶
<pb:KR1e0099_WYG_010-35a>¶
公至自齊居于鄆¶
二十有八年春王三月塟曹悼公(六月/而塟)¶
公如晉次于乾侯(晉/地)¶
　于是違齊即晉矣(野/編)¶
夏四月丙戌鄭伯寧卒(公作寗定公/卒獻公蠆立)¶
六月塟鄭定公(三月/而塟)¶
秋七月癸巳滕子寧卒(公作/寗)¶
冬塟滕悼公¶
<pb:KR1e0099_WYG_010-35b>¶
二十有九年春公至自乾侯居于鄆齊侯使髙張來唁¶
公¶
公如晉次于乾侯¶
夏四月庚子叔詣卒¶
　叔詣欲納公而卒(補程/傳)¶
秋七月¶
冬十月鄆潰¶
　畏季而潰也公無歸矣(野/編)¶
<pb:KR1e0099_WYG_010-36a>¶
三十年春王正月公在乾侯¶
　是晉之寓公也春秋曰我公也在乾侯也(野/編)曰公在¶
　乾侯所以存公也(蘇/氏)¶
夏六月庚辰晉侯去疾卒(頃公卒子/定公午立)¶
秋八月塟晉頃公¶
　三月而塟亦大夫之簡其君也(日/抄)¶
冬十有二月吳滅徐徐子章羽奔楚(羽公/作禹)¶
三十有一年春王正月公在乾侯¶
<pb:KR1e0099_WYG_010-36b>¶
季孫意如會晉荀躒于適歴(晉/地)¶
　其謂之會何為可以執之也晉嘗執季孫意如于平¶
　丘矣若執諸適歴豈不堂堂乎伯討哉(野/編)¶
夏四月丁巳薛伯榖卒(獻公卒子/襄公定立)¶
　入春秋以來惟莊三十一年書薛伯及此始書名(髙/氏)¶
晉侯使荀躒唁公于乾侯(躒公穀/作櫟)¶
　罪晉也陰交其臣陽唁其君(孔/義)¶
秋塟薛獻公¶
<pb:KR1e0099_WYG_010-37a>¶
　亦始書塟(集/註)¶
冬黑肱以濫來奔(肱公/作弓)¶
　邾黑肱也脫邾字(野/編)邾快黑肱相繼來奔季孫當國¶
　以類至也(孔/義)¶
十有二月辛亥朔日有食之¶
三十有二年春王正月公在乾侯取闞¶
　葢鄆潰季孫以闞輸公取之而弗居也(野/編)闞魯羣公¶
　墓所在公不得奉宗廟祭祀而先君墳墓所在特以¶
<pb:KR1e0099_WYG_010-37b>¶
　取書著賊臣據國拒君之罪也(孔/義)¶
夏吳伐越¶
　吳越搆兵始此(野/編)¶
秋七月¶
冬仲孫何忌會晉韓不信齊髙張宋仲幾衞世叔申鄭¶
國參曹人莒人薛人杞人小邾人城成周(世叔穀作太/叔公莒人下)¶
　(有邾婁人穀有邾人世叔申/世叔儀之孫國參子産之子)¶
　偹子朝之黨也守不在四夷在王都矣(野/編)諸侯不勤¶
<pb:KR1e0099_WYG_010-38a>¶
　王事久矣今猶能從王命以安王室衰世善事也(孔/義)¶
　張漙曰惠王寵子帶齊桓公盟首止不煩言而世子¶
　位定襄王出居于鄭晉文公納之踰年而王室安敬¶
　王之亂數年始靖時無伯也然晉頃會黄父晉定城¶
　成周二君猶能知義君子姑進之矣¶
十有二月己未公薨于乾侯¶
　孫于陽州薨于乾侯中間所書皆誅意如也(野/編)意如¶
　之逐昭公也狡矣始而公伐之也陽為不敵請盟請¶
<pb:KR1e0099_WYG_010-38b>¶
　亡以緩公而待兩家之援公既出矣請改事君稽首¶
　叔孫偽求復公公之奔齊晉也則賂齊晉公之在外¶
　也則車馬遺于外齒及君則憂恤之言不絶于口君¶
　之左右衣屨不絶于餽是以内有逐君之實而外連¶
　強大結歡羣小昭公昏庸不斷忠言不入卒之大行¶
　而不返也悲夫(郝/解)¶
　¶
　春秋平義卷十¶

